Title: Fakó
Date: 2021-06-04 21:40
Category: Kevert színek
Tags: szín, kevert szín, genetika, képekkel
Authors: Naito
Summary: A fakó módosító szín leírása

A magyar nyelvben általában a fakó szót az angol "dun" színekre használják. Emiatt választottam a fakót a "dun" magyar megfelelőjének. Meg kell azonban jegyezni, hogy ezen logikát követve az izabella fakót és a zsufa fakót tévesen nevezik fakónak, mivel ennek a színnek semmi köze a "dun" génhez. Ebben a posztban a fakó szót az angol "dun" helyettesítésére fogom használni, tehát a mai magyar nyelvben meg nem található vagy nem "helyes" színek megnevezésére is.

***
Fenotípus

A fakó lovak teste világosabb színű, a fej és lábvégek kivételével. A hosszú szőrök csakugyan érintetlenek maradnak. Gyakran előfordul a zebracsíkos láb, a hátszíj, illetve a martól a vállra lenyúló sötét folt is. Ritkább, de létező velejárója a "maszk", mely a ló orrhátán lévő sötét, gyakran fekete foltot jelzi a szem környékéig lehúzódva. A fakó színt ősi színnek vélik, mivel nem csak lovakban, de zebrákban és különféle vad szamarakban is megtalálható a szín kialakításáért felelős gén.

Bármely alapszínen vagy módosított színen megjelenhet a fakó effektus. Az angol megnevezések nyomán tehát bármely színhez hozzáadhatjuk a "fakó" szót, hogy a fakó gén jelenlétét jelölni tudjuk (pl. pej fakó, sárga fakó). Amikor a fakó szín fekete alapszínre hat, akkor beszélünk <span title="helytelen megnevezés, mivel ezek a lovak nem szürkék" style="cursor: help">_"egér szürke"_</span> vagy grulla színről, melyet az angol nyelv "grullo"-nak hív.

A legegyszerűbb példa a fakó színre az, ha megnézzük a Fjord kislovakat. A Fjordok kivétel nélkül fakó színűek, és a fajta tudatos tenyésztése során ma már nagy valószínűséggel minden Fjord kisló homozigóta a fakó génre. A magyar nyelv igen furcsa és logikátlan szavakat használ az egyes színek megkülönböztetésére (például zsemlyefakó), holott a Fjordok színei is épp olyan fakók, mint bármely más lóé lennének. Tehát ők is pej fakók, sárga fakók, grullák, stb.
***
Genotípus

A fakó gént az angol megfelelő után "D" betűvel jelzik. Hátom allélt különböztetünk meg, a domináns "D" allélt, és a két recesszív "nd1" és "nd2" allélokat. A két recesszív allél a "non dun" szavakból származik. Azért fontos a két recesszív fajtát megkülönböztetni, mert míg az "nd1" allél ugyan nem fogja kivilágosíani a ló testét, de a primitív jegyeket (zebracsíkos láb, maszk, hátszíj) megjelenítheti; addig az "nd2" semmilyen hatással nincs a lóra. Az "nd2" az a recesszív allél, ami bármely más szín recesszív alléljának lenne megfelelő, tehát a homozigóta "nd2" lovak egyáltalán nem hordoznak fakó jelleget.

A három allél vegyesen is jelen lehet egy lóban, de a ló teste csak akkor lesz világosabb, ha a domináns "D" allélból legalább egyel rendelkezik.

A valódi fakó lovak genotípusa: D_

A nem fakó, de primitív jegyeket mutató lovak genotípusa: nd1nd1 vagy nd1nd2
***
Galéria

Pej fakó (_bay dun_)
![](https://i2.lensdump.com/i/ZjhlFk.png)
Barna fakó (_brown dun_)
![](https://i2.lensdump.com/i/ZjhS0x.png)

Grullo - grullya, fekete alapon fakó (_grullo_)
![](https://i3.lensdump.com/i/Zjhno1.png)

Vörös fakó - sárga alapon fakó (_red dun_)
![](https://i.lensdump.com/i/ZjhMJK.png)

Dunalino - palomino alapon fakó
![](https://i3.lensdump.com/i/ZjheBH.png)

Perlino fakó (_perlino dun_)
![](https://i.lensdump.com/i/ZjhL2c.png)
