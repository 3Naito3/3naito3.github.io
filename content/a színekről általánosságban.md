Title: A színekről általánosságban
Date: 2021-06-04 21:40
Category: Főoldal
Tags: szín, genetika
Authors: Naito
Summary:

A lovak bőre két féle pigmentet képes termelni: vöröset és feketét. Minden szín tehát e két alapra vagy ezek hiányára épül, ezeknek módisításával jön létre. Megkülönböztetünk továbbá három csoportot: alapszínek, módosított színek és fehér mintázatok.

Minden lónak van alapszíne: sárga, pej, barna vagy fekete. A fehér vagy szürke lovak fehérségét más gének irányítják, mint az alapszíneket, tehát a fehérségük alatt ők is az alapszínek egyikével rendelkeznek. Csak genetikai teszteléssel állapítható meg, milyen alapszín van a fehér álca alatt, illetve valamilyen szinten a családfa megvizsgálásával is lehet következtetni. Mivel azonban az öröklésben mindig van véletlenszerűség, ezért biztosra nagyon nehéz tesztelés nélkül megmondani, milyen színt hordoz a fehér vagy szürke lovunk.

A módosított színek az alapszínek kivilágosításával, átszínezésével jönnek létre. Egyes módosított színek annyira hasonlítanak egymásra, hogy genetikai tesztelés nélkül nehezen megállapítható, vajon melyik is pontosan, amit látunk. Természetesen a ló családfája itt is nagy segítség lehet.

A fehér mintázatok úgy jönnek létre, hogy a ló bőrében bizonyos helyeken nem termelődik pigment, tehát "színtelen" lesz. A fehér szőr alatt a bőr általában rózsaszín. Bizonyos fehér mintázat típusok nem csak a bőr pigment termelési képességét akadályozzák meg, hanem más sejtek más funkciójára is kihatnak. Ezen minták képesek vakságot, süketséget vagy akár halált is okozni. Vannak olyan minták, melyek heterozigóta formában kevésbé ártalmasak, homozigóta formában azonban halálosak, ezért nagyon fontos a genetikai tesztelés, ha ilyen mintát hordozó lóval szeretnénk tenyésztői munkát végezni. Az egyes minták saját blog posztjában megemlítem az adott mintához tartozó veszélyeket.

Érdemes az alapszínekkel kezdeni az olvasást, kiváltképpen, ha a módosított színek valamelyikére vagyunk kíváncsiak. Továbbá a Magyarországon gyakori lovak közül az alapszínek azok (a szürkével együtt), amelyekkel leginkább találkozhatunk.
