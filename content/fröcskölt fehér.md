Title: Fröcskölt fehér
Date: 2021-06-04 21:40
Category: Fehér mintázatok
Tags: szín, mintázat, genetika, rendellenesség
Authors: Naito
Summary: A fröcskölt fehér mintázat leírása

Angolul "splashed white", a fröcskölt fehér minta genetikailag igazán sokrétű. Eddig hat féle fröcskölt fehér mintát okozó gént találtak meg, de lehet belőle több is. A fröcskölt fehér továbbá szorosan kapcsolódik a <span title="ford.: domináns fehér" style="cursor: help">_Dominant White_</span> gének közül néhányhoz, ezzel együtt kialakítva a fehér foltok nagyságát. A fröcskölt fehér lovak közül néhányan (a hat közül az egyik variációval rendelkezőek) süketek, mert a fül belsejében lévő pigment termelő sejtek, amennyiben nem működnek, a fül szőrsejtjeinek elhalásához vezetnek. A fül belsejében lévő szőrök pedig szükségesek a hang észleléséhez. A legtöbb fröcskölt fehér ló azonban nem szenved halláskárosodásban, és amelyek mégis, általában jól kezelik a helyzetüket. Egyes gének halálosak homozigóta formában, mások nem. Erről bővebben a genotípus alatt írok. A fröcskölt fehérség rengeteg fajtában jelen van, amerikai, ázsiai és európai lovakban is.
***
Fenotípus

A név roppant találó, tökéletesen leírja a ló kinézetét. Mintha a lovak alulról fehér festékbe mártották volna: a lábak minden esetben keselyek (kisebb vagy nagyobb kiterjedésben), a fejen nagy, asszimetrikus fehér minta látható, és gyakran a farok vége is fehér. A fehérség kiterjedésétől függően a has egészen a bordákig fehér lehet, csakúgy, mint a nyak alja. A fehér minta soha nem éri el a hát vonalát. A fröcskölt fehér lovak szeme általában kék.
***
Genotípus

A genetikában a fröcskölt fehér jelölése az angol név után "SW". A hat különböző gén mutációt számokkal jelölik, felfedezésüknek megfelelő sorrendben. Két csoportot különböztetünk meg: az egyik csoport a MITF protein termelésére hat, melynek a pigmentek termelése és szállítása a feladata; míg a másik csoport a PAX3 gén mutációja, mely a pigment sejtek és egyes idegrendszert felépítő sejtek fejlődéséért felelős.

**MITF mutációk: SW1, SW3, SW5, SW6**

 - Az SW1 a legelterjedtebb fröcskölt fehér változat, ez található meg a legtöbb fajtában, mely a mintát hordozhatja. Ez a fajta mutáció semmilyen életfunkcióra nincs hatással, tehát homozigóta formában sem halálos.
 - Az SW3 csak a Quarter Ló és az Amerikai Foltos ló egyes vérvonalaiban van jelen. Egyelőre nem találtak homozigóta SW3SW3 lovakat, tehát a jelenlegi állás szerint az SW3 homozigóta formában vetéléshez vagy halva születéshez vezethet.
 - Az SW5 csak az Amerikai Foltos lovakban létezik, nagyon ritka mutáció. Ritkasága miatt még nem lehet tudni, vajon homozigóta formában halálos-e a mutáció, de homozigóta egyedeket egyelőre nem találtak.
 - Az SW6 egy újkeletű mutáció, melynek alapító ménjét modern technikával is meg tudták vizsgálni. Csak ezen mén utódaiban található meg a mutáció, melyről a kutatók úgy vélik, hogy nagy mértékű gén deformáció miatt valószínűleg az embrió halálát okozza homozigóta formában. A fröcskölt fehér lovak kutatása során azonban találtak egy olyan lovat, mely SW1SW6 összetett heterozigóta, tehát e két allél jelenléte együttesen nem halálos.

**PAX3 mutációk: SW2, SW4**

 - Az SW2 mutáció Quarter lovakban és Amerikai Foltos lovakban található meg. A mutáció heterozigóta formában nem halálos, de süketséghez vezethet.
 - A ritka SW4 csak Appaloosa lovakban van jelen, homozigóta egyedet még nem találtak. Ritkasága miatt azonban nehéz megállapítani, vajon halálos-e vagy sem. A mutáció a lovon széles lámpást eredményez.

A fentiek alapján a fröcskölt fehér lovak genotípusa igen változó lehet. Egyes mutációk hetero- és homozigóta formában is jelen lehetnek, illetve egymással is keveredhetnek.
***
Galéria
*Hamarosan érkezik*

