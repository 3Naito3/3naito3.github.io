Title: Ezüst
Date: 2021-06-04 21:40
Category: Kevert színek
Tags: szín, kevert szín, genetika
Authors: Naito
Summary: Az ezüst módosító szín leírása

Egy igazán szemet gyönyörködtető módosító az ezüst, angolul "silver" szín. Sajnos, akármennyire szép is, az ezüst gén jelenléte kéz a kézben jár egy, a szemre ható deformitással is, melyet "Multiple Congenital Ocular Abnormalities syndrome" vagy MCOA névvel illetnek. Ennek a szindrómának a hatására a lovak szemében ciszták keletkeznek, ha pedig két ezüst allélja van a lónak, akkor akár a retina vagy írisz alakja is eltorzulhat. Az eddigi kutatási eredmények alapján az is előfordulhat, hogy a két ezüst alléllal rendelkező lovak látása koruk előrehaladtával egyre romlik. Az ezüst gén más állatfajokban is jelen van, például csirkékben, egyes díszhal fajtákban és kutyákban is, és minden fajban látási rendellenességek kötődnek a génhez.
***
Fenotípus

Az ezüst gén a fekete pigmentekre hat, vörösekre nem. Ennek következtében sárga lapszínen nem fog látszódni az ezüst, a ló csupán egyszerű sárgának fog tűnni. Az ezüst színű lovakon nagyon gyakori az almázottság, ám nem minden ezüst lovon jelennek meg a pöttyök.

Fekete alapon a ló teste csokoládé barna, sörénye és farka szőke vagy egészen fehéres, ezüst színű lesz.

Pej alapon a test barna színe fémes narancssárgává válik, a lábvégek csokoládé barnák. Sörénye és farka szőke vagy ezüstösen fehér színű.

Barna alapon a test egy egészen sötét, szinte kékes szürke, narancsszín csillogással. A sörény és a farok a szőke és szürke szálak kombinációja.
***
Genotípus

Az ezüst gént a "Z" betűvel jelölik. Domináns génről van szó, tehát egy ezüst allél is elég, hogy látható változás következzen be a ló színében. Amennyiben két ezüst allélt örökölt a ló, látási problémái súlyosabbak lehetnek, mint egy allélos ezüst társai. Mivel a gén a vörös pigmentekre nincs hatással, sárga lovakon csak genetikai tesztelés mutathatja ki az ezüst gén jelenlétét.

Az ezüst lovak genotípusa: Z_
***
Galéria
*Hamarosan érkezik*

