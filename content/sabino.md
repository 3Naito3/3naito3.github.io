Title: Sabino
Date: 2021-06-04 21:40
Category: Fehér mintázatok
Tags: szín, mintázat, genetika, KIT
Authors: Naito
Summary: A sabino mintázat leírása

Ejtsd: Szabinó
Az egyik személyes kedvencem a fehér minták közül. Amennyire gyönyörű, annyira titokzatos is, hiszen a sabino minták közül még nem mindegyiknek fedezték fel az eredetét. A "sabino" szó spanyolul jelent fakó vöröset.
***
Fenotípus

A sabino a lábakra, fejre, és a ló testének alsó felére hat, tehát a has, ágyék, nyak és áll aljára. Mint sok más fehér minta, a sabino esetében is attól függ a fehér foltok kiterjedtsége, hogy egy vagy két allélja van-e a lónak. Két alléllal a minták annyira erőteljesek, hogy a ló akár teljesen fehérré is változhat, ezt a jelenséget <span title="szabinó fehér" style="cursor: help">_"sabino white"_</span> névvel illetik. A sabino white lovaknál előfordulhatnak színes foltok, leginkább a fül mögött, a nyak felső vonalán és a farok fölött, gyakran fordított tűzöttségre hasonlítva. Van, amikor a szőr nem, csak a bőr marad színes ezeken a helyeken.

Amikor a lóban csak egy sabino allél van, akkor a minták sokkal visszafogottabbak. Minden sabino ló mind a négy lába kesely (akár csak pártában vagy egészen magasan is) és széles hóka vagy lámpás van a fejükön. A lámpás mérete annyira nagy lehet, hogy lenyúlhat egészen a pofacsont közepéig, lefedve a szemeket. Amikor a lámpás elég nagy kiterjedésű, akár az is előfordulhat, hogy a lámpás közepén az orrháton egy széles hóka alakban színes marad a fej, és a fehér rész egyfajta borz mintázatot ad lónak, ezt angolul <span title="ford. borz arcú" style="cursor: help">_"badger face"_</span>-nek hívják. Amikor a lovon csak a négy kesely és a lámpás látszik, azt <span title="ford. minimális szabinó" style="cursor: help">_"minimal sabino"_</span>-nak nevezik.

A fehér mintázat a lábakon egészen a has vagy nyak aljáig felérhet, és a minta tovább nyúlhat a has vagy far közepéig. A sabino fehér mintájának a széle általában tűzött, egyenetlen, és a nagyobb fehér foltokban színes tűzöttség is megjelenhet. Gyakran a mintákat a ló egész testére kiterjedő tűzöttség is kísérheti. A minták a ló fejének alsó vonalán is megjelennek, az ajkak, áll, állkapocs és nyak alján is megjelenő, tűzött szélű foltokként.

Előfordulhat a sabino mellett a kék szem is, van, hogy csak az egyik szem kék, van, hogy mind a kettő, de ez nem feltétlenül a minta jellegzetessége.

A sabino annyira gyakori és olyan sok fajtában fordul elő, hogy egyesek úgy vélik, talán a sabinohoz kapcsolódhat az egyszerű láb és homlok jegyek öröklése is, ez azonban még nem bizonyított.

Vannak olyan fajták, melyeknek fajtajellegzetessége a sabino minta, gondoljunk csak a Clydesdale lovakra.
***
Genotípus

A sabino mintázat igen változatos, és az az egy gén, amelyet felfedeztek (Sabino 1) nem mutatja az összes fajta fehér mintát. Úgy gondolják, a sabino minták öröklésében nem csak egy, hanem valószínűleg legalább kettő gén játszhat szerepet, ezért igazán nehéz feltérképezni. A felfedezett Sabino 1 gén jelölése "Sb1".

Mivel a Sabino 1 a KIT génen található, a lónak nem lehet más KIT mintája, ha a Sabino 1-re homozigóta. Ugyanez fordítva is igaz, ha a lovon nem csak Sabino 1, hanem más minta is látszik, akkor a Sabino 1-re csak heterozigóta lehet.
A KIT mintázatok: <span title="ejtsd: szabinó" style="cursor: help">_Sabino 1_</span>, <span title="ford.: klasszikus deres" style="cursor: help">_Classic Roan_</span>, <span title="ejtsd: tobiánó" style="cursor: help">_Tobiano_</span> és a <span title="ford.: domináns fehér" style="cursor: help">_Dominant White_</span>.

A sabino lovak feltételezhető genotípusa: Sb1_
***
Galéria
*Hamarosan érkezik*

